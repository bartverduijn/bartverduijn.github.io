---
title: Hi
slug: /hi/
date: 2020-05-26
published: true
---

Ik ben Bart. Ik ben 25 jaar oud, en op dit moment ben ik werkzaam als
Functioneel Applicatie Manager bij DAF Trucks N.V.. Toen ik 2 jaar geleden deze
website maakte, was ik net een paar maanden in dienst bij Brunel. Ik had net
mijn eerste (korte) opdracht voltooid, en daarom zat ik tussen twee opdrachten
in op de zogenaamde 'bank', op zoek naar mijn volgende uitdaging.

Sindsdien is er veel veranderd, ben ik veel veranderd. Ik ben weer heel wat
certificeringen verder, en ik heb ondertussen weer een stukje meer ervaring in
het werkveld dan dat ik twee jaar geleden had. Maar niet alleen op professioneel
gebied is alles anders. Ik woon op nu mezelf, ik draag opeens witte overhemden
naar mijn werk (mits ik niet in thuisquarantaine zit), ik lust opeens koffie
(wat onhandig is met diezelfde witte overhemden) en ik heb zelfs mijn vriendin
aan de haak weten te slaan. Wat niet veranderd is, is dat ik mezelf nog
regelmatig de vraag stel die ik destijds ook had: Wat wil ik eigenlijk worden
als ik later groot ben?

Nu zal ik die vraag anders beantwoorden dan dat ik twee jaar geleden deed. Mijn
antwoord? Ik word bruggenbouwer. Ik wil graag bruggen bouwen tussen mensen
onderling. Ik wil met ze meedenken en ze zelf het gevoel geven dat we samen tot
een mooi eindproduct kunnen komen. En ik wil bruggen bouwen tussen mens en
technologie. Hoe kan ik met mijn kennis ervoor zorgen dat jouw werk net een
stukje makkelijker wordt, en jouw dag net een beetje leuker. Als ik later groot
ben, word ik bruggenbouwer.
